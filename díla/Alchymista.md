# Alchymista

## Paulo Coelho (1947)

### Život
- Z brazilské střední třídy, z katolické rodiny
- Rodiče neschvalovali jeho touhu psát --> několikrát na psychiatrii
- Jezuitské gymnázium, později studium práv -- obě školy opustil
- V šedesátých letech součástí hnutí Hippies -- experimentování s drogami a zájem o magii
- V osmdesátých letech se přiklonil zpět ke katolicismu a vykonal pouť do Španělského města Santiaga de Compostella
- Zážitky z pouti shrnul ve své první úspěšné knize: _Poutník -- Mágův deník_
- 1988 -- pobyt v Mohavské poušti (USA) -- snaha pokročit ve své duchovní cestě, potlačení intelektu a otevření se intuici
- Dnes zvláštním poradcem UNESCO pro duchovní sbližování a dialog mezi kulturami

### Dílo
- **Poutník -- Mágův deník** -- Cestopisný román o poutníkovi putujícímu do Santiaga de Compostella
- **U řeky Piedra jsem usedla a plakala** -- Psychologický a milostný román
- **Veronika se rozhoduje zemřít** -- Román o Slovinské dívce v psychiatrické léčebně, kde se naučí vážit si každého dne

## Rozbor

### Obecné informace
- Druh: **Próza**
- Žánr: **Filosofický/Pohádkový Román**
- Časoprostor: **Andalusie (jižní Španělsko) a severní Afrika, nejspíše 19. století**
- Téma: **Hledání smyslu vlastní existence, osobního příběhu**
- Námět / inspirace: **Zřejmě originální myšlenka**
- Motivy: **Poklad, poušť, oáza, alchymie, láska, války, lupiči, národnosti, náboženství, znamení**
- Kompozice: 
  - **Prolog jako samostatná kapitola**
  - **Dvě části rozdělené do krátkých kapitol (čtvrtina až 5 stránek), první kratší než druhá**
  - **Epilog jako samostatná kapitola**
- **Největší brazilský bestseller všech dob**

### Jazyk
- **Spisovný, srozumitelný pro běžného čtenáře**
- **Er-forma, v přímé řeči Ich-forma (tiché uvažování)**
- **Jednoduché věty i souvětí, žádné složité větné konstrukce**
- **Častá přímá řeč, ale postavy mluví zřídka -- síla ticha**
- **Místy odborná -- alchymická (snad latinská) slova**
- **Velmi časté využití personifikace -- _duše světa_, _řeč pouště_**
- **_Maktub_ - arabské slovo znamenající cosi jako "tak je to psáno" - ačkoliv mu Santiago úplně nerozumí, několikrát vycítí, kdy se hodí a použije jej**

### Postavy
- **Santiago (Chlapec)** -- Spokojený mladý pastýř pasoucí své šedesátihlavé stádo na planinách jižního Španělska, původně studoval na kněze, ale časem si uvědomil, že chce cestovat a poznat svět; vede prostý život, ale je s ním spokojený, své ovce má rád a v jedné z vesnic, které s nimi navštěvuje zná jednu dívku, která se mu tak nějak líbí; rád čte
- **Král (Stařec)** -- Tajemná postava, která náhodou narazí na Santiaga když čeká ve vesnici na kupce vlny; snaží se lidi jako je Santiago přimět, aby vyrazili hledat svůj Osobní příběh a naplnili tak svůj osud
- **Alchymista** -- Arab žijící ve velké oáze, snad na území dnešní Libye; již došel naplnění svého Osobního příběhu a těm, kteří jsou toho hodni pomáhá rovněž k jeho dosažení; cílem jeho Osobního příběhu bylo umění proměnit olovo ve zlato kamenem mudrců, což také umí, avšak používá této schopnosti pouze k pomoci ostatním; předvídavý a v jádru dobrosrdečný, ne však příliš milý
- **Fátima** -- "Žena pouště", žijící v té samé oáze jako Alchymista; jednou se potká se Santiagem u studny a na první pohled se do sebe zamilují; Santiago je součástí jejího Osobního příběhu -- celý život se dívala do pouště s touhou, aniž by věděla po čem; nebrání Santiagovi z oázy odjet a naopak jej přesvědčuje, že musí pokračovat v hledání svého Osobního příběhu a že čekání na muže vracejících se z pouště je součástí života žen z pouště
- **Angličan** -- Cestovatel, který se podobně jako Santiago snaží naplnit svůj životní příběh, avšak zatím přemýšlí příliš materialisticky; stejně jako se Santiago nedokáže naučit nic z jeho knih, nedokáže se Angličan naučit nic z prostého pozorování svého okolí (karavany, pouště), vyhledává Alchymistu, který jej však zatím neshledá hodným jeho učení a přiměje ho snažit se o 
- **Sklenář** -- Arab žijící na kopci v západní Africe; před mnoha lety se dal na prodej skla, jelikož se jednalo o perspektivní profesi, dnes však do jeho krámku málokdo zavítá; náplní jeho Osobního příběhu je pouď do Mekky, stejně jako u všech Muslimů, avšak bojí se jí uskutečnit, protože se obává, že by už neměl pro co žít; Santiaga má rád ne tolik proto, že kvůli  němu má vyšší prodeje, ale protože vnesl do jeho života něco nového; změn se ale jinak bojí a raději jenom sní

### Děj
Pastýř Santiago putuje se svým stádem planinami jižního Španělska a v dlouhých chvílích si čte knihu. Je na světě rád, cestuje a objevuje nová místa své země, a to mu stačí. Jednoho dne se blíží ke vsi, kde žije jeden z kupců jeho vlny a který má dceru, na kterou má Santiago zálusk. Jelikož se již stmívá, přespí v rozbořeném a opuštěném kostele, v jehož sakristii roste fíkovník. V noci se mu již podruhé zdá sen o jakémsi pokladu zakopaném blízko egyptských pyramid. Další den, si ve vsi nechá vyložit sen od cikánky, která mu poví, že poblíž pyramid na něj čeká poklad a jako odměnu chce jeho desetinu, pokud jej najde. Zatímco čeká ve vsi na kupce a jeho dceru si k němu přisedne záhadný stařec. Začne si s ním povídat a překvapí Santiaga tím, co vše už o něm ví, včetně věcí, které Santiago nikdy nikomu neřekl. Přesvědčí jej, aby mu přenechal desetinu stáda a na oplátku mu dá černý a bílý kamínek, které mu pomohou s rozhodováním (jeden znamená "ano" a druhý "ne") a zároveň mu poví o jeho Osobním příběhu, za kterým musí jít a vypravit se poklad hledat.
> Ať jsi kdokoli a děláš cokoli, když něco doopravdy chceš, je to proto, že se toto přání zrodilo v duši Vesmíru. Je to tvé poslání na Zemi.  
> A když něco chceš, celý Vesmír se spojí, abys své přání uskutečnil.

Santiago chvíli váhá, ale jelikož je stařec moudrý, bohatý a tajemný a zároveň chtěl Santiago vždy cestovat, vydá se na cestu přes Gibraltarský průliv do Afriky. Až v Africe si uvědomí, že neumí mluvit Arabsky a je tak hned první den okraden o všechny peníze. Stráví svou první noc na ulici, avšak ničeho nelituje, protože už tak se dostal dále než většina pastýřů. Poprvé a naposledy zde použije kamínky od starce a vydá se na blízký kopec, kde nalezne sklářský krámek s mlčícím prodavačem. Má hlad, a tak mu vyčistí všechny zaprášené sklenice v naději, že mu za to dá najíst. Když skončí, sklář s ním poobědvá a řekne mu, že sklenice čistit nemusel, protože Korán mu nařizuje pohostit jej tak jako tak. Požádá jej však, jestli by u něj nechtěl pracovat, protože cítí že jeho příchod je dobré znamení. Během následujícího roku, kdy si Santiago u sklenáře vydělá dost na zpáteční cestu i větší stádo ovcí, než měl původně, se naučí mluvit Arabsky a zároveň pozná aspekty nové kultury. Arab mu vypráví o svém životě a o svém strachu z poutě do Mekky. Po roce se Santiagovi naskytne znamení, které mu naznačí, aby pokračoval ve své cestě. Rozloučí se tak se sklenářem, přemůže nutkání vrátit se zpět a s karavanou odjede směrem na východ.

V karavaně se potká s Angličanem. Jedná se o moderního alchymistu, který se vydává hledat mocného Alchymistu žijícího kdesi v Oáze uprostřed pouště a který ho (jak doufá) naučí měnit olovo ve zlato. Během cesty si trochu povídají a vymění si své zdroje vědomostí (Angličanovi knihy a Santiagovo pozorování okolí), avšak ani jeden z nich je nedokáže využít. Během cesty začne mezi pouštními kmeny válka a celá karavana tak pospíchá do Oázy, která je neutrálním územím. Nakonec tam stihnou dorazit.

V Oáze musí karavana sečkat, dokud válka neskončí, což se zřejmě protáhne. Zatímco Santiago pomáhá Angličanovi hledat Alchymistu (protože na rozdíl od něj umí Arabsky), setká se s Fátimou, svobodnou Arabkou, a jenom pohledem do očí se do sebe okamžitě zamilují. Jednoho dne Santiago sleduje dva ptáky na nebi a cosi mu napoví, že vidí budoucnost. Ptáci se servou a Santiago z toho vyvodí, že Oázu další den napadnou bojovníci, ačkoli to odporuje Tradici. Řekne to vůdcům Oázy, kteří se dlouze radí, a nakonec dojdou k rozhodnutí, že další den všem vrátí zbraně, avšak pokud by se žádný nepřítel neobjevil, dopadnou místo na nepřítele na Santiaga. Bojovníci se však objeví a kvůli včasné přípravě jsou do jednoho pobiti.

V noci Santiaga přepadne záhadný muž na koni, který mu dá na čelo meč a ptá se jej, kdo se odvažuje věštit z letu ptáků a ovlivňovat tak osud. Santiago je smířen se svým osudem a beze strachu řekne muži o znameních, který pozoroval a o svém Osobním příběhu. Muž dá meč pryč a odhalí se -- jedná se o Alchymistu. Řekne Santiagovi, ať jej příští den navštíví. Santiago tak udělá a Alchymista jej opět přesvědčí, že musí pokračovat do Egypta, přestože v Oáze již má peníze, postavení i lásku. Kdyby zde zůstal, po pár letech jej znamení opustí a on si bude až do smrti vyčítat, že svůj Osobní příběh nenaplnil (viz ukázka). Jelikož je právě válka, nabídne se, že pojede s ním.

Alchymista a Santiago putují společně pouští dále na východ. Několikrát jsou zastaveni bojovníky a prohledáni, avšak nikdy se jim nic nestane, také kvůli Alchymistově moudrosti. Nakonec jsou však obklíčeni nepřáteli těch, které potkali dříve a jsou zajati. Jejich generál je má za zvědy. Alchymista generálovi řekne, že Santiago mu přinesl peníze (a dá mu je) a že se dokáže proměnit ve vítr a ničit nepřátele. Generálovi se to nezdá, ale dá jim trojdenní lhůtu, aby to dokázali. Jinak zemřou. Santiago stráví dny přemýšlením o poušti a sbližováním s ní. V den zkoušky se mu podaří promluvit k poušti, která mu poskytne písek, s větrem, který jej rozvíří, aby se mohl dívat do Slunce, se kterým také promluví, a to mu poradí, ať promluví s "Rukou, která vše napsala". Santiago začne bezeslovnou modlitbu a je přenesen na druhou stranu ležení. Generál je ohromen jeho schopnostmi a poskytne mu a Alchymistovy ozbrojený doprovod, kam jenom budou chtít.

Když dojedou k jakémusi klášteru, přemění Alchymista množství olova na zlato, část dá Santiagovi, část dá mnichovi, části si nechá a část schová u mnicha pro Santiaga pro případ, že by jej potřeboval. Byl totiž již dvakrát oloupen o své bohatství a co se stane dvakrát, stane se určitě i potřetí. Poté mu popřeje mnoho štěstí a odjede zpět do Oázy. K pyramidám je to už pouze několik hodin cesty. Santiago si již dokonale rozumí s s duší světa a se svým srdcem, které mu tak již dokáže ukázat, kde je zakopaný poklad. Když poprvé uvidí pyramidy, rozpláče se, což je znamení, že má začít kopat. Nic ale nenachází a po několika hodinách jej přepadnou lupiči, kteří mu seberou zlato a donutí jej kopat dál. Když nic nenajde, zbijí jej. Zkrvavený Santiago začne mluvit o snu o pokladu, který jej sem přivedl a vůdce lupičů nakáže, aby jej ostatní již nechali být. Poté mu řekne:
> Neumřeš, budeš žít a pochopíš, jaký jsi byl hlupák. Tady, zrovna na tomhle místě, kde jsi, se mi také asi před dvěma lety zdál dvakrát po sobě sen. Zdálo se mi, že se mám vydat až do Španělska a vyhledat tam v pláních polozbořený kostel, kde se svými stády nocují pastýři a kde uprostřed sakristie roste fíkovník; a že když pod tím fíkovníkem budu kopat, najdu ukrytý poklad. Nejsem ale tak hloupý, abych putoval přes celou poušť jen proto, že se mi dvakrát zdál stejný sen.

Santiago pochopí, vrátí se do kláštera, kde si od mnicha vejde uschované zlato a vrátí se do Španělska, do rozpadlého kostela, kde nocoval na začátku knihy. Začne kopat a poklad skutečně nalezne. Od Středozemního moře začne foukat vítr, ve kterém dříve Santiago cítil nebezpečí Maurské invaze, nyní v něm však cítil vůni Fátimy a její polibky posílané po větru a vydá se zpět do Oázy. Naplnil svůj Osobní příběh a splynul s vesmírem.

### Ukázky
_„Chci zůstat v oáze,“ namítl Santiago. „Už jsem našel Fátimu. Ta je pro mě cennější než poklad“_  
_„Fátima je žena pouště,“ odpověděl Alchymista. „Ví, že muži musejí odejít, aby se mohli vrátit. Ona už svůj poklad našla: tebe. Teď čeká, že zase ty najdeš, co hledáš“_  
_„A co když se rozhodnu zůstat?“_
_„Budeš Rádcem oázy. Máš dost zlata, aby sis koupil mnoho ovcí a velbloudů. Oženíš se s Fátimou a první rok budete velice šťastní. Ty se naučíš milovat poušť a poznáš každý z padesáti tisíc datlovníků. Budeš sledovat, jak rostou a svědčí o neustále proměnlivém světě. A pořád víc budeš rozumět znamením, protože poušť je učitel ze všech nejlepší._  
_Druhý rok si vzpomeneš, že existuje poklad. Znamení ti to začnou naléhavě připomínat, a ty se budeš snažit si jich nevšímat. Svých znalostí budeš používat jen pro blaho oázy a jejích obyvatel. Kmenoví vůdci ti za to budou vděčni. Velbloudi ti přinesou bohatství a moc._  
_I třetí rok k tobě budou znamení promlouvat o tvém pokladu a Osobním příběhu. Celé noci prochodíš po oáze a z Fátimy se stane smutná žena, protože to ona způsobila, žes přerušil svou cestu. Ty však jí dáš lásku a ta bude opětována. Vzpomeneš si, že ona tě nikdy nežádala, abys zůstal, protože žena pouště umí na svého muže čekat. Proto ji nebudeš obviňovat. Ale mnoho nocí prochodíš po písku pouště a mezi datlovníky a budeš říkat, žes možná měl jít dál, víc věřit své lásce k Fátimě. Protože to, co tě zdrželo v oáze, byl tvůj vlastní strach, že by ses už nevrátil. V té době ti znamení ukážou, že tvůj poklad je pohřben navždy._  
_Čtvrtý rok tě znamení opustí, protože jsi je nechtěl poslechnout. Kmenoví vůdci to pochopí a ty budeš zbaven své funkce. To už z tebe bude bohatý obchodník s mnoha velbloudy a spoustou zboží. Po zbytek svých dní však budeš bloudit mezi datlovníky a po poušti s vědomím, že jsi nenaplnil svůj Osobní příběh a že teď už je na to příliš pozdě._ 
_A nikdy nepochopíš, že láska nikdy člověku nebrání jít za Osobním příběhem. Pokud k tomu dojde, pak to není opravdová láska, ta, která mluví Řečí světa“_

## Literární kontext
- **2. polovina 20. století -- Magický realismus**
- Moderní próza založená na magickém a mytologickém výkladu skutečnosti
- Od poloviny 50. let v hispanoamerické literatuře
- "Zázračné reálno"
- Prolínání opaků:
  - Mýtické vesmírno a každodennost
  - Tragédie s komedií
  - Smyšlenka s realitou
  - Život se smrtí
- Mýtus a literatura stojí u některých autorů proti sobě, u jiných se prolínají
- USA se zmítají v rasových problémech a ve studené válce

### Soudobí autoři
- **Michail Bulgakov**
  - **Mistr a Markétka** -- Román s mystickými tématy
- **G. G. Márquez**
  - **Kronika ohlášené smrti** -- Kriminální román
- **Jiří Kratochvíl**
  - **Uprostřed nocí zpěv** -- Historický román
