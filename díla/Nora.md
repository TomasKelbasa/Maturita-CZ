# Nora (Domeček pro panenky)

## Henrik Ibsen (1828--1906)

### Život
- Narodil se na jihu Norska
- Rodiče měli nešťastné manželství
- Otec se stal alkoholikem a zkrachoval
- Henrik odešel do učení k lékárníkovi, udělal si nemanželské dítě
- Měl ambice stát se lékařem, avšak nikdy se mu to nepovedlo
- Zpětně se mu povedlo složit maturitu
- 1848 -- napsal první básnické drama _Catilina_ -- propadák, ale dostal se tak k divadlu
- Pro divadlo psal hry (národní romantismus, pohádky, historické hry)
- Stal se ředitelem Norského Divadla, ale později zkrachoval
- Na studijní cestě do ciziny psal svá největší díla -- 27 let v Německu a Itálii
- Naturalistické a symbolické divadlo

### Dílo
- **Komedie lásky** -- Drama s kritikou společnosti
- **Divoká kachna** -- Drama kritizující přetvářku
- **Peer Gynt** -- Básnická hra

## Rozbor

### Obecné informace
- Druh: **Drama**
- Žánr: **Činohra**
- Časoprostor: **Konec 19. století (autorova současnost) kolem Vánoc, byt v nespecifikovaném městě**
- Téma: **Postavení ženy ve společnosti a její emancipace, mezilidské vztahy**
- Námět / inspirace: **Situace v tehdejší společnosti**
- Motivy: **Láska, závislost na partnerovi, tajemství, zrada, vydírání, korupce, empatie**
- Kompozice: **3 dějství**

### Jazyk
- **Spisovný i hovorový jazyk, často doplňován zdrobnělinami**
- **Monology a dialogy, zřídka rozhovory více osob**
- **Běžný pořádek slov i délka vět**
- **Metafory, přirovnání, symbolismus, místy citoslovce**

### Postavy
- **Torvald Helmer** -- Hlava rodiny; získal místo ředitele banky; má Noru velice rád, avšak je panovačný a chce mít v rodině vše pod kontrolou (jak bylo ostatně zvykem)
- **Nora Helmerová** -- Manželka Torvalda; také má manžela ráda a užívá si bezstarostný život v jeho přítomnosti; vypadá neprakticky, avšak je na pozadí schopna velkých věcí; když byl Torvald kdysi vážně nemocný, půjčila si za jeho zády peníze a zachránila mu život cestou na jih, avšak byla nucena zfalšovat podpis svého otce, který měl za úvěr ručit; věří, že má dokonalou rodinu a čeká ji úžasný život
- **Doktor Rank** -- Rodinný přítel Helmerových; umírá na následky syfilis způsobené chováním jeho otce (???), avšak nechce Torvalda jakožto svého nejlepšího přítele tímto zatěžovat; je vyrovnán se svým osudem; zřejmě nemá vlastní rodinu a je Helmerovými lehce využíván; zároveň je zamilován do Nory
- **Kristýna Lindová** -- Nořina přítelkyně z dětství; na rozdíl od Nory měla těžký život a prošla si mnoha zkouškami; vdova; kdysi se milovali s Krogstadem, ale byla nucena jej opustit kvůli sňatku z rozumu
- **Nils Krogstad** -- Právník pracující ve stejné bance jako Torvald; Torvaldův podřízený; symbol korupce a zkaženosti; vydírá Noru dlužním úpisem se zfalšovaným podpisem jejího otce; nutí ji, aby se za něj přimluvila u manžela; nemá však srdce z kamene; miluje Kristýnu, ale byl jí zrazen; má studující děti a potřebuje peníze ze svého zaměstnání

### Děj
**1. dějství**: Úvod do děje, Nora a Torvald jsou spolu v idylickém manželství, mají dostatek peněz, i když ne příliš nazbyt, také mají tři malé děti, chůvu a služebnou. Jsou součástí vyšší střední třídy. Noru přijíždí navštívit Kristýna Lindová -- její kamarádka z dětství. Byla nucena vzít si bohatého muže, protože se starala o nemocnou matku a dva mladší bratry a když ovdověla, tak zahořkla a přijela si hledat práci, protože její život je nyní prázdný. Nora jí nabízí, že by jí snad manžel mohl opatřit místo v bance. Také jí vypráví, že sama také není úplně bez starostí a poví jí o dluhu, který má vůči Krogstadovi. Ten také přijde a začne Noru vydírat, protože tuší, že jej chce Torvald propustit.

**2. dějství**: Nora si začíná uvědomovat vážnost situace a co by vše mohl Krogstad způsobit, kdyby se Torvald dověděl o jejím velkém tajemství. Snaží se přemluvit manžela, aby Krogstada nepropouštěl, ten je však neoblomný a říká, že místo již vyhradil pro paní Lindovou. Nora se svěří Kristýně, která jí slíbí pomoci jak jenom bude v jejích silách.

**3. dějství**: Lindová se setkává s Krogstadem, a po delším rozmlouvání se rozhodnou dát znovu dohromady. Krogstad pochopí, že Kristýna tehdy nemohla jinak než se s ním rozejít. Tím Kristýna získává rodinu a smysl života a Krogstad je také najednou šťastný. Rozhodne se Noře vrátit dlužní úpis se zfalšovaným dopisem a nechat ji být. Dopis, který však o Nořině tajemství informuje a který je určen pro Torvalda je však již v zamčené schránce. Nora se rozhodne spáchat sebevraždu, protože si nedokáže představit následky toho, že se její manžel doví o dluhu. Helmer si čte dopis a neskutečně se rozčílí, cítí se zrazen vlastní ženou a okamžitě jí zavrhne. Nechce se s ní rozvést, ale pouze protože by to ublížilo jeho společenskému postavení. Plánuje, že Nora již nebude jeho ženou, spíše jeho spolubydlící. Krátce nato však přijde dopis od Krogstada, kterým se omlouvá a posílá i úpis, kterým by mohl Torvaldovi zničit kariéru a možná i život. Torvald okamžitě otočí a začne se k Noře chovat opět hezky. Ta však pochopí, jak to vlastně s jejich manželstvím je. Poprvé v životě převezme iniciativu a donutí Torvalda si poprvé vážně promluvit. Říká mu, že si uvědomila, že je jenom panenkou na hraní, která nejdříve patřila otci a nyní manželovi. Stejně tak si uvědomuje i svou nepřipravenost a nevhodnost k výchově dětí. Rozhodne se opustit rodinu a zdokonalit se sama stranou od všech známých.

### Ukázky
_**Krogstad**: (...) Mně jde spíš o to jméno, rozumíte, ten podpis. A ten je přece pravý, viďte, paní Helmerová? Tuhletu listinu opravdu tady dole podepsal váš otec?_  
_**Nora**: (chvíli mlčí, pak pohodí hlavou a vzdorovitě na něho pohlédne): Ne. Podepsala jsem ji tatínkovým jménem já._  
_**Krogstad**: Poslyšte, vážená paní — víte, že tohle je velice nebezpečné přiznání?_  
_**Nora**: Pročpak? Peníze dostanete co nevidět._  
_**Krogstad**: Smím se vás na něco zeptat — proč jste tu listinu panu otci neposlala?_  
_**Nora**: Nešlo to. Vždyť byl nemocný. Kdybych ho měla požádat, aby to podepsal, musela bych my taky povědět, na co ty peníze potřebuju. A přece jsem mu nemohla říct, když byl tak nemocný, že muž je v nebezpečí života. To přece nešlo._  
_**Krogstad**: Tak by pro vás bývalo lepší, kdybyste se té myšlenky na cestu na jih prostě vzdala._  
_**Nora**: To ne, to taky nešlo. Ta cesta měla přece manželovi zachránit život. Té jsem se vzdát nemohla._  
_**Krogstad**: Ale to vás nenapadlo, že se vůči mně dopouštíte podvodu —_  
_**Nora**: Na to jsem nemohla ani v nejmenším brát ohled. Prosím vás, co mi záleželo na vás! Nemohla jsem vás vystát, byl jste jak kus ledu, pořád jste dělal jen potíže, a přitom jste věděl, v jakém je manžel nebezpečí._  
_**Krogstad**: Paní Helmerová, vy si zřejmě ještě pořád dost jasně neuvědomujete, čím jste se to vlastně provinila. Ale můžu vám říct, že to, co jsem kdysi spáchal já, nebylo o nic větší nebo horší, a přece mě to stálo veškeré mé společenské postavení._  
_**Nora**: Vy? To mi chcete namluvit, že vy jste podnikl něco odvážného, abyste zachránil život své ženě?_  
_**Krogstad**: Zákon se neptá na pohnutky._  
_**Nora**: Tak to musí být strašně špatný zákon._  

_**Helmer** (ji políbí na čelo): Dobrou noc, ty můj ptáčku zpěváčku malý. Dobře se vyspi, Norinko. Já si jdu přečíst ty dopisy. (Odejde s poštou do svého pokoje a zavře za sebou dveře.)_  
_**Nora** (divoké oči, tápe kolem sebe, popadne Helmerovo domino, zahalí se do něj a šeptá, rychle, chraplavě a přerývaně): Nikdy už ho neuvidět. Nikdy. Nikdy. Nikdy. (Přehodí si šál přes hlavu.) Nikdy už neuvidět děti. Ani ty ne. Nikdy; nikdy. — Ááá, ledová, černá voda. Ááá, bezedné — takhle — Ááá, mít už to tak za sebou. — Teď už to drží v ruce, teď už to čte Ááá, ne, ne; ještě ne. Sbohem, Torvalde, sbohem, děti —_  
_**Nora** chce vyběhnout přes předsíň ven, vtom však Helmer prudkým pohybem otevře dveře a stane v nich s otevřeným dopisem v ruce._  
_**Helmer**: Noro!_  
_**Nora** (hlasitě vykřikne): Aáá —_  
_**Helmer**: Co je to? Víš, co je v tom dopisu?_  
_**Nora**: Ano, vím. Pusť mě. Nech mě odejít!_  
_**Helmer** (ji drží): Kam chceš jít?_  
_**Nora** (se mu snaží vytrhnout): Nezachraňuj mě, Torvalde!_  
_**Helmer** (se potácí zpět od ní): Pravdu! Je to pravda, co tady píše? To je hrůza! Ne, ne; to je vyloučené, to nemůže být pravda._  
_**Nora**: Je to pravda. Milovala jsem tě nade všechno na světě._  
_**Helmer**: Nech si ty pitomé výmluvy._  
_**Nora** (krok k němu): Torvalde —_  
_**Helmer**: Ženská nešťastná — cos to udělala!_  
_**Nora**: Já chci pryč, pusť mě. Ty za tohle kvůli mně nesmíš pykat. Nesmíš to brát na sebe._  
_**Helmer**: Nehraj mi tu komedii. (Zamkne dveře do předsíně.) Tady zůstaneš a hezky se mi budeš ze všeho zodpovídat. Chápeš vůbec, čeho ses to dopustila? Odpověz! Chápeš to?_  
_**Nora** (na něho upřeně hledí a pak s tuhnoucím výrazem ve tváři pronese): Ano, teď už to začínám chápat dokonale._  
_**Helmer** (přechází kolem dokola): To je tedy probuzení!_  
_**Hrůza**! Po celých těch osm let — ta, co byla má rozkoš, moje pýcha — pokrytec, lhářka — ještě hůř, mnohem hůř — zločinec! — Panebože, takový bezedný hnus!_  
_(...)_  
_**Helmer**: (...) Ale děti vychovávat nesmíš; ty si ti svěřit netroufnu — Ach bože, tohle muset říkat té, kterou jsem tolik miloval a kterou ještě pořád — No, tak s tím je teď konec. Ode dneška už nejde o nějaké štěstí; jde jen a jen o to zachránit, co se dá, ubohé zbytky, kůži. (Ozve se zvonek. Helmer sebou trhne.) Co se děje? Takhle pozdě. Že by došlo k nejhoršímu -! Že by už —? Schovej se, Noro! Řekni, že ti není dobře._  
_Nora zůstane bez hnutí stát. Helmer jde ke dveřím do předsíně a otevře je._  
_**Služebná** (napůl svlečená): Tady přišel dopis pro milostpaní._  
_**Helmer**: Dej to sem. (Popadne dopis a zavře dveře.) Ano, je to od něho. Tobě ho nedám. Přečtu si ho sám._  
_**Nora**: Tak čti._  
_**Helmer** (u lampy): Nějak nemám odvahu. Třeba jsme ztraceni, oba dva. Ne; musím to zjistit. (Spěšně dopis otevře, očima přeběhne několik řádek, podívá se na přiložený papír; radostně vykřikne.) Noro! (Nora se na něho tázavě podívá.) Noro! — Ne; musím si to přečíst ještě jednou. — Ale ano, ano; je to tak. Jsem zachráněn! Noro, jsem zachráněn!_  
_**Nora**: A já?_  
_**Helmer**: Ty taky, přirozeně; oba jsme zachráněni, já i ty. Podívej, tady ti vrací ten dlužní úpis. Píše, že lituje a omlouvá se —; prý šťastný obrat V jeho životě — ale co, vždyť to už je jedno, Co píše. Jsme zachráněni, Noro! Teď už ti nikdo nemůže nic udělat. Ach, Noro, Noro —;_  

## Literární kontext
- **Druhá polovina 19. století -- Romantismus a začínající Realismus**
- Ve společnosti vládnou nepsaná pravidla podřizující ženu muži
- Ideál ženy -- poslušná a milující matka, neangažuje se v rozhodování o ničem a je závislá na manželovi
- Dílo bylo přijato rozporuplně -- popuzovalo tehdejší společnost

### Soudobí autoři
- **Gustav Flaubert**
  - **Paní Bovariová** -- Realistický román kritizující postavení ženy v manželství
- **Lev Nikolajevič Tolstoj**
  - **Vojna a mír** -- Čtyřdílná románová epopej (rozsáhlá báseň)
- **Jan Neruda**
  - **Hřbitovní Kvítí** -- Pesimistická básnická sbírka z dob Bachova Absolutismu
- **Bratři Mrštíkovi** -- viz soubor _Maryša.md_
