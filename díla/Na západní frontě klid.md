# Na západní frontě klid

## Erich Maria Remarque (1898--1970)

### Život
- Studoval na učitelském ústavu
- V 18 letech odešel do první světové války
- Ve válce těžce raněn a dočkal jejího konce v lazaretu
- Po válce měl potíže znovu se začlenit do civilního života
- Stal se z něj pacifista -- odmítal válku
- Vystřídal několik povolání, mimo jiné byl redaktorem časopisů
- Jeho pacifismus z něj udělal nepřítele nacistické ideologie
- Byl označen za žida Paula Kramera (Remarque pozpátku), který se nikdy první světové války nezúčastnil
- Jeho knihy byly v Německu páleny
- Odešel do Švýcarska a později do Ameriky
- Během druhé světové války zemřela jeho sestra v koncentračním táboře
- Označil se jako člověk "Ztracené generace" a věnuje se jí i ve svých dílech

### Dílo
- **Cesta zpátky** -- Román o rozkladu Německa po první světové válce; volné pokračování _Na západní frontě klid_
- **Tři kamarádi** -- Román o kamarádství a lásce; protifašistické motivy
- **Vítězný oblouk** -- Román o Paříži těsně před nacistickou okupací

## Rozbor

### Obecné informace
- Druh: **Próza**
- Žánr: **Historický, válečný román**
- Časoprostor: **Německo, první světová válka (1915--1918)**
- Téma: **Těžkosti první světové války**
- Námět / inspirace: **Prožitky autora**
- Motivy: **Válka, zákopy, zranění, lazarety, nedostatek potravin, smrt**
- Kompozice: **12 kapitol, chronologické vyprávění**

### Jazyk
- **Spisovný jazyk, ve přímé řeči časté nadávky a vojenský argot**
- **Ich-forma, s výjimkou posledního odstavce 12. kapitoly**
- **Běžný pořádek slov**
- **Nemnoho jazykových prostředků, jednoduchá a praktická mluva vojáků**

### Postavy
- Vystupují převážně pouze vypravěč a jeho přátelé, případně další vojáci
- **Paul** -- Vypravěč příběhu; snaží se válku jenom přežít, ale pro životy svých přátel je ochoten riskovat cokoliv
- **Katza** -- Zkušený mazák, který už v prostředí války umí chodit a je schopen obstarat například jídlo navíc; hlava skupiny
- **Albert** -- Spolužák Paula; chytrý; po zranění nohy přísahá, že pokud mu jí amputují, tak spáchá sebevraždu
- **Tjaden** -- Hubený, ale velký jedlík; nesnáší bývalého velitele výcviku Himmelstosse, kvůli jeho chování k němu během výcviku
- **Kantorek** -- bývalý Paulův učitel ve škole; pokrytec; ve válce vidí příležitost k vlastenectví a podporuje jí; přiměje všechny své studenty k narukování do války, sám však dobrovolně nejde
- **Heie, Müller, Leer, Kemmerich, Detering** -- další vojáci a Paulovi přátelé

### Děj
Ihned na začátku knihy jsme vrhnuti do děje. Paul a jeho přátelé jsou německými vojáky v zákopech na západní frontě. On i jeho spolužáci se nechali odvést pod silným nátlakem svého třídního profesora -- Kantorka. Po krátkém uvedení do současné situace Paul vypráví o své cestě až na frontu, která vedla přes kasárny.

Postupem času začíná smýšlet o válce čím dál negativněji. Jak mu postupně umírají přátelé, musí se psychicky odizolovat od svého citlivého já, protože by se jinak zbláznil. Líčí dny v zákopech, vždy velice živě a naturalisticky.

Po obzvláště krvavé bitvě dostane na dva týdny dovolenou, během kterých jede vlakem zpět domů navštívit svou rodinu. Tam však zjišťuje, že jeho matka je těžce nemocná (nejspíše rakovinou) a není jisté, zda se uzdraví. Zároveň zjišťuje, že žádné z jeho oblíbených knih v něm již nevyvolávají žádné emoce a že i jeho jiné koníčky a záliby jsou mu nyní lhostejné. Uvědomujíc si svou změnu a vliv války na jeho osobnost se začíná postupně psychicky hroutit.

Po návratu na frontu dostane jeho rota za úkol vyklidit jednu vesnici. Během akce jsou však Paul a Albert postřeleni a tak odjíždějí do polní nemocnice. Později jsou pro neakutnost stavu převezeni do klášterní nemocnice, kde se o ně nějakou dobu starají jeptišky. Albert však bohužel přijde o nohu a přísahá, že až toho bude schopen, zabije se. Paul se naštěstí kompletně uzdraví a je brzy znovu převelen na frontu. Loučení s Albertem bylo těžké pro ně oba.

Když se Paul dostane znovu na frontu, s hrůzou zjišťuje, že téměř všichni jeho přátelé jsou mrtví. Jeden z mála, který mu zbývá je Katza. Ten však nedlouho poté také umírá a i přes největší snahu Paula dopravit jej do obvazovny včas Katza nepřežije, jelikož jej během přenosu zasáhne střepina do týla, aniž by si toho Paul všiml.

Smrt Katzy byla pro Paula poslední kapkou. Od této chvíle se již vůbec nebál smrti, jelikož mu již byl celý život lhostejný. I kdyby válka skončila (a všichni vyciťovali, že její konec se již blíží), stejně by nedokázal do běžného života znovu zapadnout. Nakonec i Paul umírá.
> Padl v říjnu 1918, v den, jenž byl na celém bojišti tak klidný a tichý, že se zpráva vrchního velitelství omezila na větu: _Na západní frontě klid_.  
> Klesl tváří k zemi a zůstal ležet, jako by spal. Když ho obrátili, bylo vidět, že se dlouho netrápil — výraz jeho obličeje byl tak klidný a vyrovnaný, že se zdálo, jako by byl málem spokojený, že to vzalo takový konec.  

(poslední odstavec knihy)

### Ukázky
_„Kdysi jsem se chtěl stát nadlesním.“  
„To pořád ještě můžeš,“ povzbuzuji ho. „Teď vyrábějí báječné protézy; ani nepoznáš, že ti něco chybí. Napojí se přímo na svalstvo. Například s takovou protézou ruky se dá pohybovat prsty, a dokonce i psát. A kromě toho se tyhle věci pořád zdokonalují. Kdoví, co lidi ještě nevynaleznou.“  
Zase si lehne a chvíli mlčí. Pak zamumlá: „Ty boty můžeš odnést Müllerovi.“  
Přikyvuji a přemýšlím, co povzbudivého bych mu ještě řekl. Jeho rty se propadly, ústa se zvětšila, zuby v nich vězí jako křída. Podkožní tuk na obličeji se ztratil, čelo se vyklenulo a lícní kosti vystupují. Kostra se dere napovrch. Oči má zapadlé; za pár hodin nastane konec.  
(...)  
Franz Kemmerich vypadal pod sprchou jako dítě, malý a útlý. Teď tu leží — a proč? Proč? Celý svět bychom měli vodit kolem tohoto lůžka a varovat: Tohle je Franz Kemmerich, stáří devatenáct a půl roku. Nechce umřít. Nenechte ho umřít!_

_Není odsud úniku. V záblescích granátů vrhám rychlý pohled na louky. Připomínají rozbouřené moře, Plameny granátů z nich vyskakují jako fontány. Je vyloučeno, aby se tam tudy někdo dostal.  
Les mizí, palba ho rozdupává, trhá, rozškubává. Musíme zůstat na hřbitově.  
Před námi puká země. Hroudy prší. Cítím, že mě cosi udeřilo do paže. Střepina mi rozpárala rukáv. Zatínám pěst. Nic mě nebolí. To mě však neuklidňuje, bolest ze zranění se vždycky dostavuje až později. Přejíždím si paži druhou rukou. Škrábnutí, nic víc. V tu chvíli mě cosi bací do hlavy, až se mi zatmí před očima. Vím jen, že nesmím omdlít! Klesám do černé kaše, ale hned se zase vzpamatuju. Střepina mě praštila do přilby, přiletěla však z takové dálky, že ji nestačila prorazit. Protírám si oči plné hlíny. Přede mnou je čerstvá díra, nezřetelně ji rozeznávám. Nestává se často, aby granáty dopadaly na stejné místo, proto se tam snažím dostat. Mrskám sebou jako ryba, těsně nad zemí, vtom nade mnou hvízdne další granát, rychle se přikrčím, šátrám kolem sebe, vlevo cosi nahmátnu, tisknu se k tomu, povoluje to, sténám, země puká, tlak vzduchu mi duní v uších, lezu pod cosi poddajného, je to dřevo, látka, kryt, ubohoučký úkryt proti krupobití železných střepin._

## Literární kontext
- **1. polovina 20. století**
- První a druhá světová válka
- Ztracená generace -- lidé, kteří přežili první světovou válku jako sotva dospělí a nemohli se poté resocializovat zpět do společnosti
- Výrazný společenský otřes
- Literatura jako varování před podobnými zvěrstvy pro další generace

### Soudobí autoři
- **Romain Rolland**
  - **Petr a Lucie** -- Milostná novela z doby první světové války
- **Ernest Hemingway**
  - **Sbohem armádo** -- Autobiografický román válečného poručíka
- **Jaroslav Hašek**
  - **Osudy dobrého vojáka Švejka** -- Humoristický román
- **Karel Čapek**
  - **Matka** -- Válečné drama